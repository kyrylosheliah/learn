Пам’ять кожної людини працює по-своєму. Не тільки краще чи гірше, а саме по-своєму, у залежності від її індивідуальних особливостей. У сучасній психології визначають такі її три види: образну, емоційну та логічну. Образна пам’ять зберігає запахи моря й диму, смак хліба й цукерок, обриси гір і зліт літака, м’якість вати й холод металу, колючість шипів і тепло рукостискання. З образною пам’яттю дуже тісно пов’язана пам’ять емоційна, адже її світ – це почуття. Це й не дивно, бо всі наші переживання – це саме і є образи, збережені нами. І все ж емоційна пам’ять особлива. Переконливий доказ – несхоже ставлення до побаченого в різних людей. І третій вид пам’яті – це пам’ять логічна, пам’ять на думки, слова. Вона, як й інші види пам’яті, надає людині індивідуальності. Усі три види пам’яті живуть поруч, кожна дарує нам щось своє, але якась одна переважає, є провідною. Тому люди по-різному і запам’ятовують, і пам’ятають. До речі, варто зауважити: пам’ять – явище змінне, тому її можна й потрібно тренувати й розвивати. Недаремно є таке побажання: «Нехай ніколи не зраджує тебе твоя пам’ять».